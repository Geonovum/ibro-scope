# Inleiding

De gemeente Rotterdam beoogt, met het [programma Mercator](https://www.rotterdam.nl/mercator) en de daarbinnen te ontwikkelen Integrale Bronregistratie Objecten (IBRO), een oplossing te bieden voor knelpunten in bestaande objectregistraties zoals de georegistraties Basisregistratie Grootschalige Topografie (BGT), Basisregistratie Adressen en Gebouwen (BAG) en Basisregistratie Wet Onroerende Zaken (WOZ). Het doel is een consistente, actuele en foutloze registratie te realiseren, die eventueel ook 3D-objectinformatie omvat, en beter aansluit op de gebruikspraktijk van burgers en overheden.

## Probleemstelling

De huidige registratiesystemen zijn gescheiden ontstaan en kennen weinig samenhang. Dit leidt tot 
inefficiëntie en hoge kosten doordat objectinformatie in meerdere systemen moet worden 
bijgehouden, met soms tegenstrijdige gegevens als gevolg.

Rotterdam wil met de IBRO een prototype ontwikkelen dat aansluit op landelijke initiatieven zoals 
Common Ground, het Federatief Datastelsel (FDS) en passend binnen de doelstellingen van Zicht op 
Nederland (ZoN). Het programma start met een “greenfield”-aanpak, waarbij de nieuwe registratie 
parallel aan de bestaande systemen wordt ontwikkeld. Rotterdam streeft naar een integrale 
registratie die objecten in de fysieke ruimte centraal stelt. Deze nieuwe “Bronregistratie Objecten” is gebaseerd op landelijke standaarden zodat deze in de toekomst ook door andere overheden 
gebruikt kan worden.

### Doelstelling

De IBRO moet leiden tot minder fouten, betere datakwaliteit en meer inzicht en samenhang in 
objectinformatie. Dit draagt bij aan transparantie en efficiëntie, en ondersteunt onder andere de 
uitvoering van de Omgevingswet.

Resultaten van het programma Mercator
- Ontwikkeling van een productiewaardig prototype van de IBRO, implementeerbaar in Rotterdam 
en opschaalbaar naar andere gemeenten.
- Nieuwe mutatieprocessen, waaronder 3D-inwinning, een advies met betrekking tot
ingebruikname van de IBRO en een juridisch kader.
- Analyse en aanpak van bestaande knelpunten tussen de registraties BAG, BGT en WOZ.

### Planning en Fasering

Het programma Mercator loopt van 2024 tot 2027 en is opgedeeld in verschillende fasen. In 2024 en 
2025 wordt gestart met het opzetten van een proeftuin en een informatiemodel. In 2026 en 2027 zal 
de technologie worden ontwikkeld en zullen medewerkers worden opgeleid.

### Positionering

Het informatiemodel voor de IBRO wordt ontwikkeld als onderdeel van een proeftuin in het kader van programma Mercator van de gemeente Rotterdam. Het is geen landelijke standaard. Dit informatiemodel staat voorlopig naast de informatiemodellen voor de bestaande 
basisregistraties (BAG, BGT, WOZ). Uitgangspunt is dat het informatiemodel ook gebruikt 
kan worden door andere gemeenten, waarbij het belangrijk is om op te merken dat dit gebruik door andere gemeenten vrijwillig en optioneel is. 

Er is nadrukkelijk geen sprake van een verplichtend landelijk traject (dat vereist namelijk 
een landelijk besluit door de verantwoordelijk minister en een breed consultatie en 
implementatietraject, in het kader van Zicht op Nederland). Er wordt toegewerkt naar een 
vrijwillige standaard. Om die standaard vast te stellen dient de governance van het programma Zicht op  Nederland (programmaraad Datafundament) gevolgd te worden.
